# LEAN PRIMER

by Craig Larman and Bas Vodde
Version 1.6


Toyoltalta alkunsa saanut lean tarjoaa vaihtoehdon massatuotannolle ja sopii paitsi tuotekehitykseen, myös palveluiden tuottamiseen. Leanissa suositaan pull-järjestelmää, eli tuotetaan vain tilauksesta/kysyntään, eikä varastoon. Leanin tavoite on tuoda parasta laatua ja arvoa ihmisille ja yhteiskunnalle lyhimmällä kohtuullisesti ylläpidettävällä läpimenoajalla. Tärkeää on arvon virtaus asiakkaalle. Toiminta/prosessit, jotka eivät lisää arvoa, mutta kuluttavat resursseja ovat hukkaa ja niitä tulee yrittää vähentää.

Perustana on johdon sitoutuminen työntekijöihinsä sekä jatkuvan parantamisen kulttuuriin. On mahdollistettava työntekijöiden osaamisen ja älykkyyden hyödyntäminen. Johtajien tulee myös itse nähdä (”go see”) miten yrityksessä toimitaan ja toimia mentoreina (”manager-teacher”). Vaikka leanissa on konkreettisia työkaluja (mm. Kanban), ne eivät ole sen pääasia, eikä leania voi toteuttaa vain ottamalla noita työkaluja käyttöön. Sen sijaan organisaation ja johdon sitouduttava leanin kulttuuriin.

Leanin kaksi pilaria ovat jatkuva parantaminen (mm. kaizen, go see jne.) ja ihmisten kunnioittaminen. Tulee luoda ilmapiiri, joka arvostaa muutosta ja asioiden parantamista. Asioiden nykyiseen tilaan ei saa olla tyytyväinen, vaan tulee kysyä, ”Miksi me teemme tätä?” sekä tarkkailla ja parantaa jatkuvasti. Tämä ei ole mahdollista ilman ihmisten kunnioittamista. Työn ja työympäristön täytyy olla inhimillinen ja turvallinen. Kenenkään aikaa ei tule hukata.  

Jokaisella on velvollisuus jatkuvaan parantamiseen (”kaizen”). Tietoa tulee jakaa ja toimintatapoja tulee kehittää jatkuvasti. Jos ilmenee ongelma, se tulee korjata viivyttelemättä (”stop and fix”). Viisi kertaa miksi (”five whys”) pyrkii perimmäisen syyn löytymiseen, jotta ongelma voitaisiin korjata jo sen alkulähteellä. Ei haittaa, jos uusia parannusehdotuksia testaillessa tulee virheitä, ainoa virhe on, jos ei yritetä kehittää.

Työn alle ei tule ottaa kerrallaan liikaa, sillä välivarastoinnista voi syntyä hukkaa. Tästä voi huolehtia WIP-rajoituksilla (”Work-in-progress”). Työssä tulisi myös olla hyvä rytmi. Työtä voi rytmittää sykleillä (”timeboxing”). Uutta tuotetta kehitettäessä, aloitetaan monta vaihtoehtoa joita kehitetään rinnakkain ja sitten karsitaan huonompia pois, jolloin päädytään parhaaseen vaihtoehtoon.

Leania tulee soveltaa koko organisaatioon.
